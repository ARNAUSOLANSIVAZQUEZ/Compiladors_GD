La fusió nuclear consisteix en una reacció en la qual dos nuclis 
atòmics (per exemple de deuteri) es converteixen en un nucli més pesant 
(en l'exemple heli), aquesta reacció va acompanyada de l'emissió de partícules 
(en l'exemple del deuteri un neutró). Aquestes reaccions poden produir una gran 
emissió d'energia, en forma de raigs gamma i d'energia cinètica de les partícules 
emeses. Aquesta emissió d'energia és apreciable disminució de massa per la 
famosa fórmula d'Einstein E=mc².

A diferència de la fissió, que es basa a trencar un àtom molt pesant (d'urani o 
de plutoni, per exemple) i fer-ne aparèixer de més lleugers (radi entre d'altres), 
la fusió consisteix a unir àtoms lleugers i convertir-los en un de més pesant. 
Els residus radioactius resultants tenen un període de semidesintegració extremadament 
curt en comparació amb els de la fissió. Aquests poden ser del voltant d'un dia. 
És a dir, que en més o menys un dia, deixen de ser radioactius, o redueixen molt 
la seva perillositat, tot i que en el cas de l'urani aquest pot trigar més de 300.000 
anys a deixar de ser radioactiu.[1]

La fusió nuclear no s'ha de confondre amb la fusió de nucli, que fa referència a 
l'accident en què la part més interna (nucli) d'un reactor nuclear es fon com a 
resultat d'un sobreescalfament produït per una refrigeració deficient. 



